Quella di ingegneria informatica è universalmente riconosciuta come una delle più ardue facoltà che si possa scegliere di frequentare. 
Ci si scontra giornalmente con problemi di una complessità non trascurabile (uno tra tanti, l'esame di Teoria dei segnali). Cosa 
succede, dunque, se non si ha del buon materiale a disposizione per studiare? Ho iniziato a scrivere appunti per me stesso, come esercizio per la memoria e allenamento
nella scrittura al PC (specialmente su word), ma con il tempo ho capito che ore e ore di lavoro non potevano essere rese vane: avevo un nuovo scopo, ovvero aiutare chi, come me,
aveva difficoltà nella lettura (e spesso nell'interpretazione) di dispense fornite dai docenti. Chiariamoci, non reputo le mie dispense "migliori" rispetto a quelle
dei docenti, ma sono convinto che spesso, pur di attenersi alle più auliche formalità, si perda un po' il contatto con la platea di studenti.
